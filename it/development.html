<p>Sono un programmatore. Ho fatto le mie prime esperienze di programmazione all'età di otto anni e da allora non ho mai smesso: ho sempre investito del tempo nell'imparare nuovi linguaggi o nello scrivere qualche programma anche solo per gioco. La mia esperienza mi ha consentito di diventare un <b>programmatore di FreeBSD nel 2020</b>, noto con l'username <b><a href="mailto: salvadore@FreeBSD.org">salvadore</a></b>.</p>
<p>Le <b>mie attività in FreeBSD</b> sono molteplici:
<ul>
	<li>sono un <b>ports committer</b>, cioè mi occupo di eseguire modifiche alla parte del sistema dedicata all'installazione di programmi di terze parti (i cosidetti port). <a href="https://portscout.freebsd.org/salvadore@freebsd.org.html">Qui</a> è disponibile un elenco completo dei port di cui sono manutentore, cioè di cui mi occupo attivamente e per cui la modifica da parte di altri richiede nella maggior parte dei casi la mia approvazione. In particolare, <b>mantengo i port relativi al compilatore GCC</b>;</li>
	<li>mi occupo degli <b>aspetti tecnici della pubblicazione dei rapporti trimestrali</b>. Il processo di pubblicazione è piuttosto lungo e complesso ed è facile commettere errori, motivi per cui ho scritto alcuni <b><i>script</i> per automatizzare il tutto</b>. In particolare,
	<ul>
		<li> grazie ad <a href="https://github.com/freebsd/freebsd-quarterly/blob/main/tools/sendcalls">uno <i>script</i> scritto in Perl</a> <b>l'invio degli inviti e dei promemoria per la scrittura dei rapporti non richiede più nessun intervento manuale</b> una volta impostato un <i>cron job</i> per l'esecuzione nei momenti appropriati;</li>
		<li><a href="https://github.com/freebsd/freebsd-quarterly/blob/main/tools/generate-index.rb">uno <i>script</i> scritto in Ruby</a> (unito a <a href="https://github.com/freebsd/freebsd-quarterly/blob/main/tools/Category.rb">una classe definita in un <i>file</i> a parte</a>) crea il <i>file</i> principale del rapporto finale. Originalmente lo <i>script</i> era stato scritto in <b>Python</b>, ma l'idea di includere il <a href="https://github.com/freebsd/freebsd-quarterly"><i>repository</i> dei rapporti trimestrali</a> (attualmente ospitato su GitHub), nel <a href="https://cgit.freebsd.org/doc/">repository doc/ di FreeBSD</a> ha reso necessaria questa conversione;</li>
		<li>ho inoltre implementato <b><a href="https://github.com/freebsd/freebsd-quarterly/tree/main/tools/tests">numerosi controlli automatizzati</a></b> (stavolta in Makefile, scritti in sintassi BSD), in alcuni casi aggiungendo codice per <b>correggere automaticamente i problemi individuati</b>;
		<li>con la sola eccezione dello <i>script</i> in Perl, <b>tutto è gestito centralmente da un unico Makefile, richiamato localmente dai Makefile posti nelle <i>directory</i> relative ai singoli trimestri</b>, dove vengono assegnate tutte le variabili necessarie.</li>
	</ul></li>
	<li>svolgo diversi ruoli minori in altri campi, a seconda del tempo disponibile e dei miei interessi del momento: <b>traduco documentazione</b>, <b>smisto bug report</b> e do il mio contributo in qualsiasi area dove mi interessi imparare qualcosa di nuovo.
</ul>
<p>La mia attività di programmatore è dunque concentrata attorno al progetto FreeBSD, ma ciò non significa che essa si limiti a questo. Oltre a <b>numerosi <i>script</i></b> che produco disinvoltamente <b>per risolvere le mie piccole esigenze quotidiane</b> (e che dunque non pubblico), <b>sono capace di scrivere programmi complessi in numerosi linguaggi, prediligendo quelli a basso livello (Assembly, C), ma non disdegnando neanche linguaggi di alto livello (per esempio C++, Python) e neppure linguaggi specializzati (per esempio Octave, un linguaggio rivolto all'uso in ambiti matematici)</b>.</p>
<p>Per conoscere la mia attività di programmatore, la cosa migliore è dare un'occhiata al mio profilo GitHub, dove sono noto come <a href="https://github.com/lsalvadore">lsalvadore</a>. Ho scritto, tra l'altro:
<ul>
	<li><b>numerosi <i>script</i> legati <a href="https://github.com/lsalvadore/mathematical-notes">alle mie attività matematiche</a> e al <a href="https://github.com/lsalvadore/ctf-writeups">mio percorso come <i>hacker</i></a></b>. Da notare che in quest'ultimo caso è molto frequente la necessità di <b>studiare <i>script</i> o programmi (anche senza che siano forniti sorgenti, e dunque dovendo ricorrere a tecniche di <i>reverse engineering</i>) scritti da altri</b>;
	<li><b>strumenti per la creazione di questo sito internet</b>: come il visitatore può facilmente notare, molti contenuti di questo sito sono ripetuti su diverse pagine (per esempio i menù). Spesso per compiere queste ripetizioni in maniera semplice e coerente si ricorre a linguaggi di <i>server side scripting</i> come il PHP, ma ho preferito evitare questa soluzione per i seguenti motivi:
		<ul>
			<li>nessuna pagina del mio sito presenta contenuti variabili a seconda delle interazioni dell'utente ed è dunque possibile creare preventivamente ogni singola pagina senza bisogno di eseguire nessuno <i>script</i> sul server;</li>
			<li>utilizzare un linguaggio di <i>scripting</i> richiede ulteriori risorse (spazio su disco per l'installazione degli strumenti necessari, processore e memoria per la loro esecuzione): sebbene questi consumi siano piuttosto ridotti, preferisco <b>evitare ogni spreco</b></li>
			<li>questioni di <b>sicurezza informatica</b>: l'installazione e l'utilizzo degli strumenti necessari all'uso di un linguaggio di <i>scripting</i> esporebbe il server ad un'intera categoria di possibili attacchi informatici che sarebbero impossibili altrimenti.</li>
		</ul>
	<li><b>un programma in C++ che misura l'importanza degli attori presenti nell'<a href="https://www.imdb.com/">IMDb</a></b>. Si tratta di un progetto legato al mio esame universitario di Algoritimi e strutture dati (superato con 30 e lode) mirato a sperimentare diversi concetti matematici di importanza all'interno di una rete di dati, applicato ad una <b>banca dati reale</b> (e non artificialmente costruita al fine dell'esecuzione del progretto). I <a href="https://github.com/lsalvadore/actors-centrality-analyzer">sorgenti</a> del progamma sono accessibili su GitHub.</li>
</ul>
</p>
