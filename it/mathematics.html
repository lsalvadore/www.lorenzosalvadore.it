</p>Ho <b>ampie conoscenze di matematica</b>, attestate anche tramite una <b>laurea triennale conseguita nel 2018 all'Università di Pisa</b>. Nonostante la mancanza di titoli di studio superiori e nonostante io non lavori nella ricerca matematica, mi considero comunque un matematico. Ma sarebbe sbagliato dire che mi considero tale solo per la mia laurea triennale, e infatti la mia attività matematica non si limita a questo.</p>
<p>Mi piace leggere <b>testi matematici avanzati</b>, prediligendo quelli dei grandi matematici della Storia. In particolare, trovo estremamente interessanti i <b>lavori di John von Neumann</b>, di cui ho letto, tra l'altro, <i>Theory of Games and Economic Behavior</i> (scritto in collaborazione con Oskar Morgenstern) e molti <b>libri ed articoli in materia di automi e computer</b>. Ho avuto anche occasione di leggere scritti di Cauchy, Gauss, Hilbert e molti altri ancora.</p>
<p>All'università invece devo ammettere di essermi trovato particolarmente male. La mia impressione personale è che il mondo accademico miri a preparare matematici che sappiano risolvere problemi a memoria, senza stimolarne <b>la creatività (qualità essenziale per un matematico)</b> e adottando metodi di ragionamento che considero sbagliati. Per esemplificare quest'ultimo punto, utilizzerò il concetto di "buona definizione". L'idea della "buona definizione" è questa: prima si assegna un nome all'unico oggetto che gode di una certa proprietà, poi si dimostra che esiste effettivamente un unico oggetto che gode della proprietà richiesta e che dunque la definizione funziona. Ragionare in questo modo, svolgendo queste operazioni in questo ordine, è per me un errore logico: il metodo corretto è invece prima dimostrare che esiste un unico oggetto con una certa proprietà, e solo dopo assegnare un nome a quell'oggetto. Parlare di "buone definizioni" implicherebbe l'esistenza anche di definizioni cattive, ma non esiste nessun concetto del genere.</p>
<p>E ho visto lo stesso disordine ripetersi frequentemente in molti contesti: si interrompono dimostrazioni di teoremi per provare lemmi, si ragiona a ritroso scrivendo "perché" anziché ragionare in avanti scrivendo "quindi", si analizzano conseguenze di teoremi prima di dimostrarli ecc. Mi rendo conto che l'ordine preferito dagli ambienti accademici è forse più efficace da un punto di vista didattico, così come mi rendo conto che la ricerca matematica necessita spesso di muoversi in maniera un po' disordinata, anche se poi al momento della pubblicazione riordina il tutto in modo più sistematico. Ma a me questo metodo non piace, io lavoro diversamente, <b>preferisco i ragionamenti ordinati e diretti quali ad esempio quelli degli <i>Éléments de Mathématique</i> di Nicolas Bourbaki</b>. Non solo, questo disagio mi ha portato a <b>scrivere i miei personali <a href="https://github.com/lsalvadore/mathematical-notes">appunti di matematica</a> (i cui sorgenti sono accessibili su GitHub)</b>, un'opera in continua evoluzione la cui regola fondamentale è appunto l'ordine; attualmente essi sono accessibli solo dopo aver compilato i sorgenti poiché il lavoro non è ancora completo.</p>
<p><b>La mia formazione matematica mi è molto utile anche nelle mie attività di programmazione e di <i>hacking</i>. Tra l'altro, essa mi consente di scrivere programmi più efficienti e complessi, di capire più a fondo certi problemi di crittografia, di calcolare più facilmente in quali condizioni possa verificarsi un <i>buffer overflow</i>.</b></p>
